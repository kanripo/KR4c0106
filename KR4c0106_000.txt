# -*- mode: mandoku-view; -*-
#+TITLE: 羅昭諫集
#+DATE: 2015-08-24 23:49:36.498980
#+PROPERTY: ID KR4c0106
#+PROPERTY: BASEEDITION WYG    
#+PROPERTY: JUAN 提要
<pb:KR4c0106_WYG_000-1a>¶
欽定四庫全書　　　　　　集部二¶
　羅昭諫集　　　　　　　别集類一(唐/)¶
　　提要¶
　　　　(臣/)等謹按羅昭諫集八巻唐羅隠撰隠有兩¶
　　　　同書巳著録考吴越備史隠本傳云隠江東¶
　　　　甲乙集淮海寓言及讒書後集並行于世鄭¶
　　　　樵通志藝文畧載羅隠集二十巻後集三巻¶
　　　　又有吴越掌記集三巻至陳振孫書録觧題¶
<pb:KR4c0106_WYG_000-1b>¶
　　　　則甲乙集僅十巻而後集反有五巻又多湘¶
　　　　南集三巻且注甲乙集皆詩後集有律賦數¶
　　　　首湘南集乃長沙幕中應用之文隠又有淮¶
　　　　海寓言及䜛書等求之未獲云云據此則不¶
　　　　特吴越掌記集不傳即淮海寓言䜛書二種¶
　　　　振孫且不得見矣此本為康熈初彭城知縣¶
　　　　張瓉所刻後有瓉跋云昭諫諸集今不復見¶
　　　　僅得江東集抄本于邑人袁英家嗣後得甲¶
<pb:KR4c0106_WYG_000-2a>¶
　　　　乙集刻本合而讀之雖全集不獲盡覩窺豹¶
　　　　者已得一斑矣盖出於後人所掇捨非舊帙¶
　　　　也所載詩四巻又有雜文一巻詩與毛晋所¶
　　　　刻甲乙集合雜文則不知原在何集其湘南¶
　　　　集僅存自序一篇列于巻中序謂湘南文失¶
　　　　落于馬上軍前僅分三巻而舉業詞祭之文¶
　　　　惟諸啓多作于湖南或即湘南集中之遺歟¶
　　　　文苑英華有隠秋雲似羅賦一篇盖即後集¶
<pb:KR4c0106_WYG_000-2b>¶
　　　　之律賦此本失載則所採亦尚遺漏矣第七¶
　　　　巻末一篇為廣陵妖亂志前十一篇疑即淮¶
　　　　海寓言之文也第八巻有兩同書十篇唐志¶
　　　　著録其説以儒道為一致故曰兩同似乎䜛¶
　　　　書之外又有此書者其異同則不可考矣隠¶
　　　　不得志于唐迨唐之亡也梁主以諫議大夫¶
　　　　召之拒不應又力勸錢謬討梁事雖不成君¶
　　　　子韙之其詩如徐寇南逼感事獻江南知巳¶
<pb:KR4c0106_WYG_000-3a>¶
　　　　一首即事中元甲子一首中元甲子以辛丑¶
　　　　駕幸蜀四首皆忠憤之氣溢于言表視同時¶
　　　　李山甫杜荀鶴輩有鸞梟之分雖殘闕之餘¶
　　　　猶為藝林所寳重殆有由矣乾隆四十三年¶
　　　　二月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　　校　　官(臣/)陸費墀¶
